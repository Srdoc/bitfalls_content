Čini se kako isplata plaća u [bitcoinu][btc] uzima sve više maha. Nakon što je krajem prošle godine japanska kompanija [GMO Internet][gmo] za svoje radnike uvela opciju isplate plaća u bitcoinu, sve više kompanije im se pridružuje. Netflix, Starbucks, Airbnb i slične gigantske kompanije sve više koriste benefite partnerstva s višenamjenskom platformom za digitalni novac [Uphold][uphold] te [Bitwageom][bitwage] koji omogućuje direktno pretvaranje plaća radnika u [kriptovalute][cc]. Time svaki zaposlenik može cijelu svoju plaću ili samo dio nje zatražiti primjerice u bitcoinu. Većina radnika involvirana u poslove digitalne niše otvorena je prema novim mogućnostima primanja plaća u kriptovalutama iz razloga što u njima vide potencijalan rast, a samim time i dodatnu zaradu dok se ostatak radnika pribojava mogućeg pada cijena kriptovaluta zbog velike volatilnosti tržišta.

Ova metoda primanja plaća najzastupljenija je među honorarcima odnosno _freelancerima_ koji na svoja plaćanja često čekaju i po nekoliko tjedana ili čak mjeseci, a nerijetko se dogodi na plaću za obavljeni rad nikada ni ne prime. Transakcije kriptovaluta su gotovo trenutne, jeftinije i sigurnije, no ukoliko radnik nije dovoljno upoznat s volatilnošću ovog tržište vrlo ja lako moguće da primjerice njegov primljeni bitcoin već sutra vrijedi upola manje stoga preporučamo svima koji na ovaj način u budućnosti namjeravaju primati plaću neka dobro prouče svijet kriptovaluta.

Isplata plaća u kriptovalutama i dalje podliježe državnim porezima koji se obračunavaju u trenutku promjene određene kriptovalute u [fiat][fiat] novac što je još uvijek neizbježan proces zbog slabe prihvaćenosti kriptovaluta kao platnog sredstva u današnjem svijetu. U tom slučaju proces zamjene podliježe raznim provizijama koje [mjenjačnice][exc] kriptovaluta naplaćuju svojim korisnicima što, ceteris paribus, dodatno umanjuje zaradu radnika.

Porezna uprava Republike Hrvatske [kaže][rrif] kako je plaću u kriptovaluti moguće isplatiti jedino fizičkim osobama za radnje koje nisu obvezno isplative putem žiro računa fizičke osobe već ih je moguće isplatiti i u gotovini. To su mirovine, sezonski poslovi sa zaradom do 15 000 kn i sportske nagrade za nerezidente, ali ne i plaće. Plaćom se smatraju svi primici koje poslodavac u novcu ili u naravi isplaćuje ili daje radniku po osnovi radnog odnosa. Ako poslodavac svom zaposleniku može unajmljivati stan čija vrijednost najma ulazi zaposleniku u bruto plaću te posljedično u osnovicu poreza na dohodak, zašto se onda tako ne bi tretirala i isplata plaća u kriptovalutama koje se preračunaju na određeni dan u nacionalnu valutu kao što je to slučaj u SAD-u i Australiji? 

U Hrvatskoj izdavanje plaća u kriptovalutama još uvijek nije zakonom uređeno, no vodeći se [člankom RRIF-a][rrif] svaki oblik dohotka podliježe porezu na dohodak u iznosu od 24% na što se kasnije obračunava i stopa prireza dodijeljena gradu u kojem živite. Još nije poznato kako bi se plaće isplaćene u kriptovalutama mogle oporezivati jer one nameću gomilu pitanja i problema poput plaćanja zdravstvenog i mirovinskog osiguranja, "poziva na broj" u kojem nema famoznog JOPPD broja na temelju kojeg na kraju krajeva zaposleniku određuje kreditna sposobnost, problema anonimnosti [novčanika][wallet] zbog kojeg se ne zna je li novac uistinu sjeo na račun zaposlenika i slično. 

U Hrvatskoj je trenutno moguće isplaćivati plaću samo u nacionanoj valuti, hrvatskoj kuni, što znači da ako Hrvatska dopusti plaćanje u kriptovalutama ono dolazi ispred primjerice eura i američkog dolara što osobno ne smatramo baš najrealnijom situacijom. Izrada pravnih propisa u nadležnosti je Ministarstva financija koje svake godine donosi plan normativnih aktivnosti za tekuću godinu. U 2018.-oj godini tema isplate plaća u kriptovalutama ne postoji, no nadamo se da će naše hrvatsko nevladino samoregulatorno tijelo, [UBIK][ubik], pomoći ministarstvu financija u planiranju i izradi kripto propisa za 2019. godinu. 

---

Ako vam je ovaj članak koristio, razmislite o tome da nas podržite u daljnjem radu [donacijom][donate].

[donate]: https://bitfalls.com/hr/donate
[cc]: https://bitfalls.com/hr/2017/08/20/cryptocurrency/
[btc]: https://bitfalls.com/hr/2017/09/01/send-receive-bitcoin/
[exc]: https://bitfalls.com/hr/glossary/#exchange
[rrif]: https://bitfalls.com/hr/2018/02/09/croatias-announcement-taxing-cryptocurrency/
[bitwage]: https://www.bitwage.com/
[uphold]: https://uphold.com/
[ubik]: https://bitfalls.com/hr/2018/02/17/cryptouk-croatia-japan-formalize-blockchain-associations/
[wallet]: https://bitfalls.com/hr/glossary/#wallet
[gmo]: https://www.gmo.jp/en/

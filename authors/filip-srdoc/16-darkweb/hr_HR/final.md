Prema izvještaju [Recorded Futurea][rf] u kojem je analizirano 150 dark web foruma, _marketa_ i ilegalnih usluga, kriminalci za plaćanje na dark webu sve više koriste [kriptovalute][cc] [Litecoin][ltc] i Dash. Razlog sve manjeg korištenja [bitcoina][btc] su naravno previsoki transakcijski troškovi te spore transakcije. Tako danas Litecoin i Dash zauzimaju drugo i treće mjesto nakon najraširenije kriptovalute.

![Postotak korištenja](https://bitfalls.com/wp-content/uploads/2018/02/unnamed-file.bmp)
Popularnost bitcoina narasla je velikom brzinom pa ga danas tako koriste mali investitori, špekulanti i institucionalni investitori koji itekako opterećuju [blockchain][bc] mrežu dovodeći do sporih transakcija i visokih transakcijskih troškova. Razlog tih posljedica objasnili smo [ovdje][link]. Zbog tih visokih naknada koje u nekim manjim transakcijama iznose i 30% ukupne cijene plaćanje bitcoinom postalo je ekonomski neisplativo. Iz tog razloga korisnici dark weba preporučuju prelazak na neke alternativne [kriptovalute][cc], a jedan ruski dark web kriminalac je napisao: 

> "Ovo što se trenutno događa je neprihvatljivo. Unatoč tome što sam platio preporučene provizije, moje transakcije su već tri dana na čekanju i zbog toga moj posao stoji. Dragi trgovci, molim Vas implementirajte alternativne načine plaćanja ili ću propustiti ovo božićno doba."

Na dark webu inače prosječna transakcija iznosi između 50 i 300 dolara, a brzina je vrlo bitna jer bilokakvo kašnjenje može dovesti do krađe i prijevare. Zbog toga se visoki troškovi popraćeni rizikom čekanja 24 sata da bi se transakcija provela nikako ne isplate.

No, anketa koju je Recorded Future proveo pokazuje da između korisnika dark weba i dalje nema dogovora oko valute koju će usvojiti kao novo sredstvo plaćanja.

![anketa](https://bitfalls.com/wp-content/uploads/2018/02/poll.bmp)

Bitcoin je i dalje ostao glavna valuta koju prihvaćaju svi trgovci u svijetu dark weba dok drugo mjesto zauzima Litecoin kojeg prihvaća 30% trgovaca. Na trećem mjestu je [altcoin][alt] Dash sa 20% prihvaćenosti, a na četvrtome [fork][fork] bitcoina, [Bitcoin Cash][bch] sa 13% trgovaca koji ga prihvaćaju kao alternativno sredstvo plaćanja. Za to vrijeme Rusiji je najdraži Litecoin dok je Monero favorit engleskih govornika.

Po svemu sudeći bitcoin i dalje ostaje najzastupljenija kriptovaluta na ovom tržištu, no sa značajno manjim udjelom jer se Litecoin i Dash oštro priključuju borbi osvajanja ovog tržišta.

---

Ako vam je ovaj članak koristio, razmislite o tome da nas podržite u daljnjem radu [donacijom][donate].

[donate]: https://bitfalls.com/hr/donate 
[rf]: https://go.recordedfuture.com/hubfs/reports/cta-2018-0208.pdf
[cc]: https://bitfalls.com/hr/2017/08/20/cryptocurrency/
[bc]: https://bitfalls.com/hr/2017/08/20/blockchain-explained-blockchain-works/
[ltc]: https://bitfalls.com/hr/2017/12/16/get-started-litecoin/
[btc]: https://bitfalls.com/hr/2017/09/01/send-receive-bitcoin/
[bch]: https://bitfalls.com/hr/2017/10/24/bitcoin-forks-bitcoin-gold-scam-stay-safe/
[fork]: https://bitfalls.com/hr/glossary/#fork
[link]: https://bitfalls.com/hr/2017/12/26/bitcoin-can-never-digital-gold/
[alt]: https://bitfalls.com/hr/glossary/#alt-coins



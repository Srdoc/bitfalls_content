Američki CFTC (Commodity Futures Trading Commission) u svom je [priopćenju][link] upozorio investitore u [kriptovalute][cc] da izbjegavaju Pump&Dump sheme (P&D u nastavku) o kojima smo detaljno pisali [ovdje][ovdje]. P&D se najčešće odrađuju na [altcoinovima][alt] koji imaju mali udio na tržištu i malu količinu u optjecaju. CFTC kaže kako investitori ne bi trebali ulagati u kriptovalute vodeći se naglim rastom cijena ili promoviranjem istih na društvenim mrežama te kako bi trebali razlikovati stvarne činjenice od razvikanosti (_hype_).

P&D shema je poznati stari način prijevare u kojoj se grupa velikih investitora dogovori da će kupiti određene dionice neke tvrtke u velikim količinama i tako cijenu tih dionica podići i do nekoliko puta. Kada to uoče mali investitori oni, vodeći se naglim porastom cijene i _hypom_, počinju kupovati tu dionicu dižući joj cijenu još više. Tada investitori koji su započeli P&D shemu svoje dionice rasprodaju po daleko većoj cijeni od one po kojoj su je prvobitno kupili, rušeći tako cijenu dionice koja potom postaje bezvrijedna. Organizatori P&D sheme tu ubiru veliku zaradu dok mali investitori najčešće gube sav ulog postajući tako [bagholderi][bag].

Naravno, to je sve prije bilo znatno teže organizirati. Razvojem društvenih mreža i chat aplikacija, organizacija ovakvih prijevara nikad nije bila jednostavnija. Sve što je potrebno jest stvoriti neku grupu ljudi na društvenoj mreži poput Facebooka ili Twittera ili na nekoj chat platformi (najčešće Telegram i Discord) i anonimno varanje ljudi može početi. Kako bi što bolje shvatili koncept funkcioniranja P&D shema predlažemo da pročitate naš [edukativni članak][ovdje] na tu temu.

Zbog velikih gubitaka malih investitora u prijevarama ovog tipa, mnogi se obraćaju CFTC-u. No, kako tržište kriptovaluta još uvijek nije pravno regulirano, bojimo se kako regulatorno tijelo CFTC ovdje nema baš puno ovlasti. Zbog toga su čak i neke [mjenjačnice][exc] kriptovaluta uskočile u borbu protiv P&D shema pa tako na svojim platformama za trgovanje kriptovalutama blokiraju sve račune koje povežu s ovom vrstom prijevare. 

Za to vrijeme CFTC je objavio nekoliko načina kako se zaštititi od ovakvih prijevara te naglasio kako je izuzetno važno provesti detaljnu analizu kriptovalute u koju želite uložiti umjesto da se vodite oglasima na društvenim mrežama, _hypom_ i naglim rastom cijena. Ne vjerujte web stranicama koje obećavaju bogatstvo "preko noći". Ne sudjelujte u P&D grupama jer je manipulacija tržišta ilegalna i velika većina ljudi u takvim grupama izgubi svoje uloge. Ne postoji strategija investiranja koja garantira zaradu pa ako Vam netko kaže kako ne postoji rizik ulaganja u određenu kriptovalutu, sjetite se da rizik uvijek postoji.

CFTC će, [prema obavijesti][link], nagraditi svakoga tko prijavi bilo kakvu P&D grupu. Sve što trebate imati je pravovaljanu informaciju koja vodi do suzbijanja ovakve prijevare koja rezultira kaznom od minimalno 1 milijun dolara. Takva informacija biti će nagrađena sa 10-30% iznosa kazne. Stoga ukoliko imate bilo kakve informacije ili ako ste žrtva P&D sheme, slobodno kontaktirajte CFTC putem njihove [web stranice][report].

---

Ako vam je ovaj članak koristio, razmislite o tome da nas podržite u daljnjem radu [donacijom][donate].

[donate]: https://bitfalls.com/hr/donate
[report]: http://www.cftc.gov/ConsumerProtection/FileaTiporComplaint/index.htm
[link]: http://www.cftc.gov/idc/groups/public/@customerprotection/documents/file/customeradvisory_pumpdump0218.pdf
[alt]: https://bitfalls.com/hr/glossary/#alt-coins
[bag]: https://bitfalls.com/hr/glossary/#bagholder
[exc]: https://bitfalls.com/hr/glossary/#exchange
[shit]: https://bitfalls.com/hr/glossary/#ath
[ovdje]: https://bitfalls.com/hr/2018/01/12/anatomy-pump-dump-group/
[cc]: https://bitfalls.com/hr/2017/08/20/cryptocurrency/

Kroz bankovne mreže diljem svijeta svakodnevno prođe više od 76 milijardi dolara. Bez tog protoka novca, teretni brodovi ostaju u luci, radnici ne dobivaju plaće, a trgovački lanci se raspadaju. Tehnološka tvrtka Ripple iz San Francisca, obvezala se to promijenit koristeći [blockchain][bc] tehnologiju koja stoji iza [Bitcoina][btc].

## Postoji samo jedan problem, njihova priča ne prolazi kod banaka

Bila je to dobra poslovna priča dok se Ripple krajem 2017. godine nije pridružio ogromnom rastu svih [kriptovaluta][cc] pa je tako vrijednost njegovog tokena, XRP-a, porasla za nevjerojatnih 1300%. U tom trenutku Ripple je zauzeo visoku treću poziciju na tržištu, odmah nakon Bitcoina i [Ethereuma][eth] i tako pretvorio svoje direktore u milijunaše. Razlog tomu je taj što tvrtka Ripple drži preko 60% svih XRP tokena što je oko 61 mlrd. tokena današnje vrijednosti veće od 80 mlrd. dolara.

Ono po čemu se XRP razlikuje od Bitcoina je to što XRP ima usko definiranu, ali itekako korisnu svrhu: pomagati bankama da  brže i jeftinije prenesu novac od točke A do točke B, osobito preko granica.

Problem je što banke kažu kako nemaju nikakvog interesa u korištenju XRP-a. Bivši i sadašnji rukovoditelji sedam svjetskih banaka od kojih su neke već u partnerstvu s Rippelom, rekli su da nema šanse da će ikada plaćanja svojih korporativnih klijenata povjeriti kriptovalutama.

## Nove tehnologije za spas Ripplea

CEO Ripplea, Brad Garlinghouse, kaže da Ripple radi s više od 100 banaka kako bi promijenili način na koji oni obrađuju plaćanja za svoje klijente. Iako se cijeli sustav trenutno bori s transparentnosti i brzinom, postoji razlika između tvrtke Ripple i XRP tokena. XRP je srž onoga što Ripple radi, ali trenutno je glavni proizvod tvrtke RippleNet. RippleNet je konkurent SWIFT-u, sustavu koji povezuje oko 11.000 financijskih tvrtki diljem svijeta u financijskim transakcijama.

Ripple je 2012. godine kreirao uravnotežen, decentraliziran sustav plaćanja temeljen na blockchain tehnologiji. Od početka je želio da XRP bude važan dio njega i da pomogne bankama izbjeći troškove vezanja novca u raznim valutama na računima drugih banaka. No, banke su to odbile rekavši kako ne mogu koristiti nešto što regulatori možda nikada neće odobriti. Iz toga se razloga Ripple odlučio fokusirati na bitnije stvari poput RippleNeta koji je zapravo sustav koji govori bankama gdje da pošalju novac.

Standard Chartered, koji ima udio u Rippleu, počeo je testirati tehnologiju Ripplea koja omogućuje međunarodna plaćanja pomoću mobilne aplikacije u samo nekoliko sekundi i iako nijedna banka ne želi koristiti XRP optimistični su po pitanju tehnologije.

## Ripple nije jedini s inovacijama

SWIFT je također izdao veliku nadogradnju sustava zvanu GPI ([Global Payment Innovation][gpi]) koja omogućava korporacijama plaćanje i praćenje svojih transakcija kao što to FedEx radi sa svojim pošiljkama. No, iako je SWIFT poznat na tržištu pa 36 banaka diljem svijeta već koriste GPI tehnologiju, on i dalje ne koristi blockchain nego je samo uzaludno poboljšanje postojeće tehnologije.

Ripple je 11. siječnja 2018. godine najavio kako će [MoneyGram][mg] početi s testiranjem njihovog XRP-a koji zbog svoje volatilnosti odbija i bankare i njihove klijente. Šef bankarstva u SWIFT-u, Henry Newman, kaže da takva volatilnost još više komplicira stvari i kako su ovakve solucije više problem nego rješenje. Garlinghouse brani XRP govoreći kako XRP neće implementirati banke nego velike kompanije koje žele slati novce u manje zastupljenim valutama.

---

Ako vam je ovaj članak koristio, razmislite o tome da nas podržite u daljnjem radu [donacijom][donate].

[donate]: https://bitfalls.com/hr/donate
[bc]: https://bitfalls.com/hr/2017/08/20/blockchain-explained-blockchain-works/
[cc]: https://bitfalls.com/hr/2017/08/20/cryptocurrency/
[gpi]: https://www.swift.com/news-events/press-releases/major-global-transaction-banks-are-live-with-swift-gpi
[eth]: https://bitfalls.com/hr/2017/09/19/what-ethereum-compare-to-bitcoin/
[btc]: https://bitfalls.com/hr/2017/09/01/send-receive-bitcoin/
[mg]: http://fortune.com/2018/01/11/ripple-moneygram-xrp-cryptocurrency-bank-transfers/



